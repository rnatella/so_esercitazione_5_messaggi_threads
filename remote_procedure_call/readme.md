Un primo esempio di server multithread
======================================

Si realizzi in linguaggio C/C++ una applicazione client-server basata su code di messaggi UNIX, secondo il seguente schema, detto di **"Remote Procedure Call" (RPC)**.

In RPC, il Client chiama una funzione, che viene eseguita da un processo Server. Il Client contiene al suo interno una funzione "fittizia" (proxy), con lo stesso nome e parametri di ingresso/uscita della funzione da eseguire nel Server. La funzione fittizia non esegue nessuna elaborazione, ma invia al Server un messaggio che gli indica la funzione da eseguire (tramite il campo-tipo del messaggio), i parametri di ingresso, ed il PID del processo Client. Dopo l'esecuzione della funzione, il Client riceve dal Server un messaggio di risposta con il parametro di uscita, ed un valore di errore in caso di problemi.

Il processo Server crea al suo interno un gruppo di thread "Worker", che si pongono tutti in attesa di ricevere messaggi di richiesta dalla coda. Il thread Worker, quando preleva un messaggio, ne ispeziona il campo-tipo per scegliere quale funzione chiamare all'interno del Server. Nella chiamata vengono passati i parametri inclusi nel messaggio di richiesta. Quando la funzione chiamata ha terminato, il valore di ritorno viene inserito nel messaggio di risposta. Nel messaggio di risposta, utilizzare come campo-tipo il PID del processo Client che ha effettuato la chiamata.

Nel processo Server sono fornite 3 funzioni RPC:
- `void produci(int valore)`: inserisce il valore all'interno di un buffer (singolo).
- `int consuma()`: preleva dal buffer il valore.
- `void produci_con_somma(int val1, int val2, int val3)`: inserisce nel buffer la somma `val1+val2+val3`.

Il processo Client crea due processi figli, un Produttore e un Consumatore. Il Produttore chiama 1 volta la funzione `produci_con_somma`, e 2 volte la funzione `produci`. Il Consumatore chiama 3 volte la funzione `consuma`.

***NOTA: Le funzioni RPC di produzione/consumazione sono già fornite con l'esercizio. Non è richiesto di implementare queste funzioni. L'esercizio richiede di implementare la comunicazione tra Client e Server, e la gestione dei thread Worker.***

![image](https://github.com/rnatella/esercizi_linux/blob/master/images/ambiente_locale/server_multithread/remote-procedure-call.png)

File da modificare:
- client.c
- prodcons_client.c
- prodcons_msg.h
- server.c

